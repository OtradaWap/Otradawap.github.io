<!DOCTYPE html>
<html lang="ru">
<head>
<title>Отрада. Православная Келия. Канонъ</title>
<meta  charset="utf-8">
<meta name="viewport" content="width=device-width, minimum-scale=1, maximum-scale=1">
<link rel="icon" type="image/png" href="/favicon.png">
<link rel="stylesheet" href="/css/style.css">
</head>

<body>

<header>
<span style="font-size:1.2em; color:#00008c">
<b>Пресвятая Богородица <br>
<img src="/logo.png" alt="Отрада"><br> 
спаси нас!</b>
</span>
</header>

<main>

<div class="str">


<h1>Пресвятей Богородице Отрада Канонъ</h1>

<p>
<a href="/Keliya/Otrada/Otrada4.jpg">
<img src="/Keliya/Otrada/Otrada4min.jpg" alt="+" style="margin:10px; text-align:center; margin: auto; display: block;"></a><br>
Канон, глас 8
<br><br>
<b>Песнь 1</b>
<br><br>
Ирмос:
<br><br>
Воду прошед, яко сушу, и египетскаго зла избежав, израильтянин вопияше: Избавителю и Богу нашему поим.
<br><br>
<b>Припев:</b> Пресвятая Богородице, спаси нас.
<br><br>
Божиею благодатию озари мя, Богоблагодатная, благоговейно пети пред святою иконою Твоею Тебе, необориму Заступницу и державу неразрушиму стада Твоего.
<br><br>
Пресвятая Богородице, спаси нас.
<br><br>
Тя, Всенепорочная, имамы предстательство, Отраду же и Утешение. Сего ради, славяще благость Твою, молимтися: помилуй нас.
<br><br>
Пресвятая Богородице, спаси нас.
<br><br>
Хранительница сущи Горы, нашедшим разбойником на обитель Ватопедскую не предала еси, Госпоже, рабов Твоих в руки вражия.
<br><br>
Пресвятая Богородице, спаси нас.
<br><br>
Кто подобен Тебе, Дево, славно творящая чудеса? Наставив бо иноки правдою Сына Твоего, еже боятися Его, избавила и утешила еси их крепостию Твоею.
<br><br>
Слава:
<br><br>
Врачевско есть еже резати и жещи, здравия виновное, но Ты нас, Сыне Божий, мягкими лечбами щедрот Твоих уврачуй, Матере Твоея мольбами.
<br><br>
И ныне:
<br><br>
Услыши, Благая, мольбы христоименитых людей, призри на озлобление утесняемых, виждь слезы сущих в скорбех и умилосердитися потщися на рабы Твоя.
<br><br>
<b>Песнь 3</b>
<br><br>
Ирмос:
<br><br>
Ты еси утверждение притекающих к Тебе, Господи, Ты еси Свет омраченных, и поет Тя дух мой.
<br><br>
Пресвятая Богородице, спаси нас.
<br><br>
Под кров Твой притекаем, людие Твои, Заступница буди нам, Владычице, подающи отраду и утешение поющим Тя.
<br><br>
Пресвятая Богородице, спаси нас.
<br><br>
Возвеселишася ватопедцы о спасении Твоем, Дево, немощствующих бо препоясала еси силою на прогнание разбойников.
<br><br>
Пресвятая Богородице, спаси нас.
<br><br>
Не престай, Всемилостивая Госпоже, спасати рабы Твоя от нечаемых напастей, да благодарственно славим Тя.
<br><br>
Пресвятая Богородице, спаси нас.
<br><br>
Моли, Богородительнице, еже избавитися нам всякаго гнева и прещения Божия, Тебе почитающим.
<br><br>
Слава:
<br><br>
Ходатаица благоприятная и сильная к Богу, прегрешений оставление испроси нам у Него, Богоневесто.
<br><br>
И ныне:
<br><br>
Смертоносных недугов душевных и телесных изми ны, Владычице, вечнующую Жизнь миру рождшая.
<br><br>
Господи, помилуй (трижды).
<br><br>
Слава, и ныне:
<br><br>
Седален
<br><br>
Видимыми и невидимыми враги окружаемии, к Тебе, Дево, прибегающе, зовем: не удали помощь Твою от нас, якоже от иноков ватопедских не удалила еси, но державною силою Твоею побори борющия ны, мирное и Богоугодное житие нам устрояющи.
<br><br>
<b>Песнь 4</b>
<br><br>
Ирмос:
<br><br>
Услышах, Господи, смотрения Твоего таинство, разумех дела Твоя и прославих Твое Божество.
<br><br>
Пресвятая Богородице, спаси нас.
<br><br>
Убояся сердце игумена в молитве устен его от гласа Твоего, Богомати, и прещения Сына Твоего, и смятеся крепость его возвещену бывшу нападению от разбойников.
<br><br>
Пресвятая Богородице, спаси нас.
<br><br>
Внегда смутитися Ватопеду во гневе Твоем, Господи, милость Твою помянул еси предстательством Приснодевы, от Неяже явился еси на спасение людей Твоих.
<br><br>
Пресвятая Богородице, спаси нас.
<br><br>
Не предаждь в руки врагов наследие Твое, Чистая, да не когда рекут: где есть Богородительница, на Нюже уповаша? но не вредно и ненаветно соблюди стадо Твое.
<br><br>
Слава:
<br><br>
Святому образу Твоему припадающе, молим Тя: разори советы хотящих нам злая и живот наш направи творити в мире Божественную волю Сына Твоего.
<br><br>
И ныне:
<br><br>
Во искушениих буди нам, Владычице, спасительное прибежище, в болезнех врачевание, во обуревании тихое пристанище и в скорбех Отрада и Утешение.
<br><br>
<b>Песнь 5</b>
<br><br>
Ирмос:
<br><br>
Вскую мя отринул еси от лица Твоего, Свете Незаходимый, и покрыла мя есть чуждая тьма, окаяннаго, но обрати мя и к свету заповедей Твоих пути моя направи, молюся.
<br><br>
Пресвятая Богородице, спаси нас.
<br><br>
Стену тверду и столп непоколебим Тя имать Гора в нашествиих варварских: студа бо исполняеши вражия лица и возвращатися твориши им вспять тщетным и бездельным, Владычице.
<br><br>
Пресвятая Богородице, спаси нас.
<br><br>
Матернее промышление о сущих в Горе имущей Ти, страха ради Сына Твоего, Дево, поболе Ватопед, уведев о разбойницех, и роди дух спасения предстательством Твоим, Преблагословенная.
<br><br>
Пресвятая Богородице, спаси нас.
<br><br>
Яко же настоятеля Ватопедскаго, по утрени бдевша и молившася, наставила еси, Благая, како спастися от напасти, тако и нам подаждь тщание от нощи утреневати к Богу и ко спасению настави ны, избавляющи от всех бед.
<br><br>
Пресвятая Богородице, спаси нас.
<br><br>
Якоже запретила еси, Госпоже, отверзати врата готовой сущей погибели от врагов, тако положи в нас благодатную дверь ограждения, да не обрящется входа всезлобным губителем и их плевелом.
<br><br>
Слава:
<br><br>
Яко же повелела еси, Владычице, возшедше на стены, разгнати разбойники, тако укрепи быти нам на четверостении мужества и правды, мудрости и целомудрия, да отражаем борющия ны.
<br><br>
И ныне:
<br><br>
Яко же умилостивила еси, Дево, Сына Твоего, прогневавшася на сущия в Ватопеде, тако умилостивляй Его о нас, во многия грехи впадающих, много бо может моление матернее ко благосердию Владыки.
<br><br>
<b>Песнь 6</b>
<br><br>
Ирмос:
<br><br>
Молитву пролию ко Господу и Тому возвещу печали моя, яко зол душа моя исполнися и живот мой аду приближися, и молюся, яко Иона: от тли, Боже, возведи мя.
<br><br>
Пресвятая Богородице, спаси нас.
<br><br>
Возвещающе Ти печали наша, молимтися, Мати Божия: обвесели благодатию Твоею скорбящих сердца, всех Радосте, и от тли возведи ны.
<br><br>
Пресвятая Богородице, спаси нас.
<br><br>
Не стяжахом на земли иного утешения и крепкаго заступления, разве Тебе, Всеблагая, покрый убо от всякаго зла любовию воспевающих Тя.
<br><br>
Пресвятая Богородице, спаси нас.
<br><br>
Благостыню и милость приемлем от Сына Твоего, Дево, молитвами Твоими: от молвы бо храниши ны, смущения, ловитвы и всякаго коварства вражия, Всепетая.
<br><br>
Слава:
<br><br>
Миру Спасительнице, необоримою силою Твоею не престай соблюдати стадо Твое, зовущее: Отрада и Утешение наше Ты еси, Благословенная.
<br><br>
И ныне:
<br><br>
Всех благих вина, смертных оживление, погибших взыскание, избави, Госпоже, рабы Твоя от напрасныя смерти и от тли греховныя возведи ны.
<br><br>
Господи, помилуй (трижды).
<br><br>
Слава, и ныне:
<br><br>
<b>Кондак, глас 8-й</b>
<br><br>
Взбранной Воеводе победительная, яко избавльшеся от злых, благодарственная восписуем Ти, раби Твои, Богородице, но яко имущая державу непобедимую, от всяких нас бед свободи, да зовем Ти: Радуйся, Радосте наша, Отраду и Утешение верным дарующая.
<br><br>
Икос
<br><br>
Ангели Тя, Матерь Бога нашего, песньми славословят, и мы земнии воспеваем радостно Тебе вопиюще:
<br><br>
Радуйся, Светодавца селение, Еюже лучи спасения мирови возсияша;
<br><br>
Радуйся Обрадованная, Еюже исполняемся Божественнаго веселия.
<br><br>
Радуйся, двере Востока, от врат смертоносных греха нас отводящая;
<br><br>
Радуйся, светильниче пресветлый, просвещаяй омраченных.
<br><br>
Радуйся, бездно Божия к нам человеколюбия;
<br><br>
Радуйся, цены всякия превысший дар, нам от Бога дарованный.
<br><br>
Радуйся, яко имаши велие к Нему дерзновение;
<br><br>
Радуйся, страже Афона и тамо обитающих Хранительнице.
<br><br>
Радуйся, всекрепкая стено, еюже сохраняемся необоримы враги христианскими;
<br><br>
Радуйся, язво невидимых врагов и от них уязвляемых врачевание.
<br><br>
Радуйся, безсильных сило и помоще безпомощных;
<br><br>
Радуйся, Отрадо и Утешение скорбящих.
<br><br>
Радуйся, Невесто Неневестная.
<br><br>
<b>Песнь 7</b>
<br><br>
Ирмос:
<br><br>
От Иудеи дошедше, отроцы в Вавилоне иногда верою Тройческою пламень пещный попраша, поюще: отцев Боже, благословен еси.
<br><br>
Пресвятая Богородице, спаси нас.
<br><br>
Воплощся от утробы Твоея Господь, господствуяй тварию, и Тебе, Дево, Госпожу показа видимым же всем и невидимым, яко Матерь Свою прославляя Тя.
<br><br>
Пресвятая Богородице, спаси нас.
<br><br>
Согрешихом, Господи, но не отступихом от Тебе и иного не вемы, разве Тебе, не предаждь нас до конца Матере Твоея мольбами, отцев Боже благословенный.
<br><br>
Пресвятая Богородице, спаси нас.
<br><br>
Гора Божия осененная, Всечистая, покрый сущия в Горе сению Твоих молитв и от сети ловящих избави поющия: отец наших Боже, благословен еси.
<br><br>
Слава:
<br><br>
Непобедимая еси крепость, Госпоже, и несокрушимое ограждение с верою призывающих Тя: разрушаеши бо советы вооружающихся на славящия Тебе.
<br><br>
И ныне:
<br><br>
Унывающим Отрадо, печальным Утешение, заблуждающим Наставнице, соблюди нас, Дево, от всякаго зла, чтущих святый образ Твой.
<br><br>
<b>Песнь 8</b>
<br><br>
Ирмос:
<br><br>
Царя Небеснаго, Егоже поют вои Ангельстии, хвалите и превозносите во вся веки.
<br><br>
Пресвятая Богородице, спаси нас.
<br><br>
Преблагословенная Мати Всещедраго Бога, ущедри ны, недостойныя, дарами милосердия Твоего, да превозносим Тя во веки.
<br><br>
Пресвятая Богородице, спаси нас.
<br><br>
Крепость и держава буди рабом Твоим, Всецарице, сила, оружие и меч, враги спасения секущий, да славим Тя во веки.
<br><br>
Пресвятая Богородице, спаси нас.
<br><br>
Сияющая паче Ангел святынею, храни нас, Всенепорочная, от греховных деяний, глаголаний и помышлений, да благословляем Тя во веки.
<br><br>
Пресвятая Богородице, спаси нас.
<br><br>
Освяти, Всесвятая, благоговейно лобызающих святую икону Твою и Твоим матерним дерзновением милостива нам твори Сына Твоего, да поем Его во веки.
<br><br>
Слава:
<br><br>
Отрадо и Утешение молящихся Тебе, временных и вечных лютых избави ны, да хвалим Тя и Сына Твоего превозносим во вся веки.
<br><br>
И ныне:
<br><br>
Путь и Живот, Дево, рождшая, стопы наша направи по словеси Божию, да, живот вечный наследовавше, поем Тя, Сына Твоего превозносяще во вся веки.
<br><br>
<b>Песнь 9</b>
<br><br>
Ирмос:
<br><br>
Проявленное на горе законоположнику во огни и купине Рождество Приснодевы в наше, верных, спасение песньми немолчными величаем.
<br><br>
Пресвятая Богородице, спаси нас.
<br><br>
Веселися, Ватопеде, неусыпная бо Афона Назирательница яже на Тя коварство вражие манием Своим разруши и изгнанны сотвори разрушение Тебе уготовавшия.
<br><br>
Пресвятая Богородице, спаси нас.
<br><br>
О, великаго дерзновения Твоего, Дево, к Богу и благоутробия к рабом Твоим! Возвещающи бо о вразех, уклонила еси лице Свое от руки Сына Твоего, якоже до ныне зришися на иконе Твоей.
<br><br>
Пресвятая Богородице, спаси нас.
<br><br>
Поток светлости, отрады и утешения неистощимый Ты еси, Богорадованная Мати Света, тьму убо страстей прожени от нас, обстоящих светлое подобие лица Твоего, и несветимаго огня избави.
<br><br>
Пресвятая Богородице, спаси нас.
<br><br>
Спасение буди присное, Госпоже, от враг наших и из руки всех, ненавидящих нас, и направи ноги наша на путь мирен милосердия ради милости Сына Твоего и Бога нашего, Преблагословенная.
<br><br>
Слава:
<br><br>
Владычествующая всеми яко Всецаря Матерь, стране нашей подаждь благоденствие, мир, спасение и на супостаты победы и одоление.
<br><br>
И ныне:
<br><br>
Молебное пение от души принесох со страхом Тебе, Дево, рождшей Христа Бога, Егоже молящи, благоприятна сотвори моления наша, да Тя песньми немолчными величааеем. 
<br>Аминь.
</p>

<p><img src="/img/home.svg" alt="+"> <a href="/">Главъ</a></p>

</div>
</main>


<footer>
<div class="niz">
<img src="/img/copyleft.svg" alt="+"> 
<a href="/copyleft.html">CopyLeft</a> 
<small>2006-20</small>
</div>
</footer>

</body>
</html>
