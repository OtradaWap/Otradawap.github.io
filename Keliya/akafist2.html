<!DOCTYPE html>
<html lang="ru">
<head>
<title>Отрада. Православная Келия. Акафист2</title>
<meta  charset="utf-8">
<meta name="viewport" content="width=device-width, minimum-scale=1, maximum-scale=1">
<link rel="icon" type="image/png" href="/favicon.png">
<link rel="stylesheet" href="/css/style.css">
</head>

<body>

<header>
<span style="font-size:1.2em; color:#00008c">
<b>Пресвятая Богородица <br>
<img src="/logo.png" alt="Отрада"><br> 
спаси нас!</b>
</span>
</header>

<main>

<div class="str">


<h1>Пресвятей Богородице Отрада Акафист2</h1>

<p>
<a href="/Keliya/Otrada/Otrada3.jpg">
<img src="/Keliya/Otrada/Otrada3min.jpg" alt="+" style="margin:10px; text-align:center; margin: auto; display: block;"></a><br>
<b>Кондак1</b>
<br><br>
Возбранных сил небесных радость и хваление, всего же рода человеча исправление, ублажаем Тя, пречистая Дево Мати, Ты же, наше упование единое, низпосли душам отраду благодатную, да поем Тебе, образ дивный Твой чтуще: Радуйся, Божия Мати, Невесто нетленная, светлая наша отрадо.
<br><br>
<b>Икос1</b>
<br><br>
Ангелов лицы дивятся, образ афонский Твой зряще, на немже, пречистая Дево и Мати, от уст нетленных рукою десною десницу Младенца отводиши кротко. Что сие есть знамение образа? Мы же речем, поюще таковая:
<br><br>
Радуйся, Дево, Всевышняго Мати;
<br><br>
Радуйся, дивный раю благодати.
<br><br>
Радуйся, наша отрадо небесная;
<br><br>
Радуйся, людем надеждо известная.
<br><br>
Радуйся, образ бо Твой спасение возвещает всей земли;
<br><br>
Радуйся, взор бо Твой утешение пребывающим во тли.
<br><br>
Радуйся, свете небесный, мглу наших дний озаряяй;
<br><br>
Радуйся, цвете нетленный, тлен наших дел оживляяй.
<br><br>
Радуйся, Ты бо молитвы к Сыну за мир твориши;
<br><br>
Радуйся, яко в теплой молитве, аки светильник, гориши.
<br><br>
Радуйся, радостно Ти восклицаем;
<br><br>
Радуйся, песненно Тя воспеваем.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак2</b>
<br><br>
Недоумеет ум дольний тайны Твоея разумети, Пречистая богоблаженная Дево, Ты бо, в лоно чистое действием Духа приимши безсеменно Отчее Слово, Бога человеком сочетавши и песнь повелеваеши всем пети: Аллилуия.
<br><br>
<b>Икос2</b>
<br><br>
Гору Афонскую, Дево, Сыном Ти данную в жребий, покровом Своим осеняющи свыше, храниши дивно от бед и напастей. Благодатных икон Твоих чудесы обители афонския славятся и гласы преподобными Тя хвалят:
<br><br>
Радуйся, Дево, отрадо в печалех;
<br><br>
Радуйся, скоропослушнице в скорбех.
<br><br>
Радуйся, сущим в пути Одигитрие;
<br><br>
Радуйся, храмов священных вратарнице.
<br><br>
Радуйся, добрая предвозвестнице унывающим в беде;
<br><br>
Радуйся, верное утешение притекающим к Тебе.
<br><br>
Радуйся, бедным богатство, елеоносная Жено;
<br><br>
Радуйся, чтущим акафист благоволящая тайно.
<br><br>
Радуйся, в келлии старцу рекшая "Радуйся" чудно;
<br><br>
Радуйся, живоприемная Мати.
<br><br>
Радуйся, Тя бо достойно есть пети;
<br><br>
Радуйся, Тя бо по долгу ублажаем.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак3</b>
<br><br>
Евину гордую прелесть Девы смиренное "Буди" в очах Милосерднаго всю упраздняет: се Сын Божий Сын Девы бывает и Бог неприступный живет с человеки, темже благодарственное пение немолчными усты возсылаем: Аллилуия.
<br><br>
<b>Икос3</b>
<br><br>
Ликостояще над морем, светом молитвы сияют пред Богом святыни Афона и явно Божия Матере слава Афона святыя главы осеняет, к пению на всяк час призывающи пустынников, поющих Ей хвалебно:
<br><br>
Радуйся, славо пустынь вожделенных;
<br><br>
Радуйся, чудо высот поднебесных.
<br><br>
Радуйся, гор и холмов осенение;
<br><br>
Радуйся, скал и стремнин освящение.
<br><br>
Радуйся, Еюже открывается путь в небесныя страны;
<br><br>
Радуйся, Еюже отверзается рай нетленныя весны.
<br><br>
Радуйся, крине в юдоли, благоуханная радосте;
<br><br>
Радуйся, лилие в поли, приснотекущая сладосте.
<br><br>
Радуйся, света восточе, долы земли озаривый;
<br><br>
Радуйся, жизни поточе, воду живую явивый.
<br><br>
Радуйся, гласе немолчных молений;
<br><br>
Радуйся, щите священных селений.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак4</b>
<br><br>
О человечестем роде, еже спасти ны, о Дево, в молитвах пред Сыном сладчайшим стоиши; о Мати, людем благая отрадо, Ты видиши бездну грехов наших лютых, мы же, в рове истления поверженнии, не смеем возвести очес и пети: Аллилуия.
<br><br>
<b>Икос4</b>
<br><br>
Ватопеда обитель славится образом чудным, емуже есть древнее имя Отрада. О нем предание старец блаженных хранит благодатную дивную повесть, во славу Богородицы заступницы, да слышаще сию, поем Пречистей:
<br><br>
Радуйся, мира благая отрадо;
<br><br>
Радуйся, верным стено и оградо.
<br><br>
Радуйся, чудо чудес несказанное;
<br><br>
Радуйся, небо небес осиянное.
<br><br>
Радуйся, любящим жизнь безмолвия святых желаний краю;
<br><br>
Радуйся, ищущим безмятежия желанный раю.
<br><br>
Радуйся, яко Тобою всяка душа оживает;
<br><br>
Радуйся, яко Тобою мертвенный ум воскресает.
<br><br>
Радуйся, веры горнило, имже неверие тает;
<br><br>
Радуйся, тайная сило, яже от тли возставляет.
<br><br>
Радуйся, славо отшельников твердых;
<br><br>
Радуйся, крепосте иноков бодрых.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак5</b>
<br><br>
Рождшая жизнь всему миру, рождшая милости бездну, о Дево Пречистая, оком яснейшим зриши наших печалей пучину, слышиши гласы земных воздыханий, скоро к нам на помощь притекающи, и учиши нас пети Всеблагому: Аллилуия.
<br><br>
<b>Икос5</b>
<br><br>
Алчуще злата и крове, дерзко разбойницы с моря обитель святую в нощи облагают, да зело утро, вратом отворенным, убивше монахов, расхитят святыни. Ты же, неусыпная Заступнице, удел Свой защищаеши, да славит Тя:
<br><br>
Радуйся, Ватопеда отрадо;
<br><br>
Радуйся, вражиим кознем преградо.
<br><br>
Радуйся, замыслов злых обличение;
<br><br>
Радуйся, лютых врагов отражение.
<br><br>
Радуйся, Ты бо не усыпаеши, Свой спасающи удел;
<br><br>
Радуйся, Ты бо бодрственно отвращаеши тучи смертоностных стрел.
<br><br>
Радуйся, крепосте чтущих святость икон Твоих чудных;
<br><br>
Радуйся, столпе поющих славу чудес Твоих многих.
<br><br>
Радуйся, кротких победо и поражение гордых;
<br><br>
Радуйся, правых защито и посрамление лживых.
<br><br>
Радуйся, Ты бо еси заблудших кормило;
<br><br>
Радуйся, Ты бо еси молитвы кадило.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак6</b>
<br><br>
Девственный взор Твой, благая Мати, потоки любви и щедрот изливает: Ты нас храниши в исходех и входех, спасаеши верных на суши и в мори, аще токмо искра покаяния возникает в сердце, еже воспевати: Аллилуия.
<br><br>
<b>Икос6</b>
<br><br>
Общия молитвы в час утра иноцы совершивше, отъидоша в келии до литургии, обаче игумен обители, в храме един моляся, от иконы Твоея Отрады глас слыша: "Врат не отверзайте днесь", трепетом же объят сый, сице старец восклицаше:
<br><br>
Радуйся, Дево, Ты бо еси стража святыни;
<br><br>
Радуйся, яко дом Твой спасаеши ныне.
<br><br>
Радуйся, щите заутра и нощию;
<br><br>
Радуйся, грозная силою многою.
<br><br>
Радуйся, Ты бо щадиши грешныя милосердием Твоим;
<br><br>
Радуйся, Ты бо поражаеши сильныя, востающия на ны.
<br><br>
Радуйся, венче надежды, знаменование мира;
<br><br>
Радуйся, жезле победы, обетование славы.
<br><br>
Радуйся, каменю сапфире, подобный видению неба;
<br><br>
Радуйся, светлый престоле и колеснице Царева.
<br><br>
Радуйся, яко глас Твой сладок ушима;
<br><br>
Радуйся, яко образ Твой красен очима.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак7</b>
<br><br>
Сын Человеческий близ есть, Суд Его Страшный при дверех - вещает нам глас богоносных Писаний, обаче нерадим о кончине, ленивии суще, и грозным глаголом не внемлем, вси бо суете повинни волею, и слово изрещи не вемы Богу: Аллилуия.
<br><br>
<b>Икос7</b>
<br><br>
Трепетно старец игумен к образу взор свой возводит и видит: се лицы пред ним оживают, и Деве грозный Младенец рукою уста заграждает, глаголя: "О Мати, не провещавай, да накажутся". Старец же, ужасаяся, поет Пречистей тако:
<br><br>
Радуйся, Дево, Владычице мира;
<br><br>
Радуйся, неба Царице благая.
<br><br>
Радуйся, яко Божий гнев утоляеши;
<br><br>
Радуйся, яко грозный суд отвращаеши.
<br><br>
Радуйся, Мати всемилосердная, избавление от бед;
<br><br>
Радуйся, помоще благодатная, упование душам.
<br><br>
Радуйся, Ты бо печали наша отгониши скоро;
<br><br>
Радуйся, Ты бо болезни грешных врачуеши дивно.
<br><br>
Радуйся, якоже утро, свет проливающая тихий;
<br><br>
Радуйся, якоже солнце, согревающая хладныя души.
<br><br>
Радуйся, чудная Отроковиче;
<br><br>
Радуйся, дивная Богоневесто.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак8</b>
<br><br>
Единомысленно, Дево, взоры к Тебе обращаем, Ты бо в день воздаяния нас не оставляеши; простри убо нам щедрую Свою руку, грехми бо падохом до адския бездны, и кто нас избавит от грядущих мук, кто же нас утвердит, во еже пети: Аллилуия.
<br><br>
<b>Икос8</b>
<br><br>
Мати отводит десницу сладкаго Сына и, мало лице отклоняющи, старцу глаголет: "На стены братия вся да выходят и лютых разбойников да отражают!" Старец же всю братию глашает и, видевше все чудо, воспевают:
<br><br>
Радуйся, Мати благая Христова;
<br><br>
Радуйся, тихой пустыни покрове.
<br><br>
Радуйся, аще и не вемы, киими Тя хвалебными возвеличим словесы;
<br><br>
Радуйся, аще и не вемы, кия благодатныя принесем Ти похвалы.
<br><br>
Радуйся, яко Свет превечный носиши неопалимо;
<br><br>
Радуйся, яко Огнь ипостасный держиши непостижимо.
<br><br>
Радуйся, Тя бо имамы необоримую стену;
<br><br>
Радуйся, Тя бо вси вемы милости велию бездну.
<br><br>
Радуйся, херувимов честнейшая;
<br><br>
Радуйся, серафимов славнейшая.
<br><br>
Радуйся, ************** (в оригинале два хейретизма пропущено)
<br><br>
Радуйся, **************
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак9</b>
<br><br>
Иов, страдалец пред Богом, мудренно нас поучает, глаголет бо: се, благочестие - мудрость, и благо всем уходящим от мира и сладостный подвиг молитвы подъявшим, имже помогает Богородица в молитвах укреплятися и звати: Аллилуия.
<br><br>
<b>Икос9</b>
<br><br>
Радостно в храме сем зряще список с иконы Отрады афонских обителей дар драгоценный, в молитве мысленно соединимся с хвалебными лики отцев - святогорцев, иже от заоблачных высот своих Пречистую нас пети приглашают:
<br><br>
Радуйся, стран и народов святыне;
<br><br>
Радуйся, всех христиан благостыне.
<br><br>
Радуйся, Огнь во утробу приявшая;
<br><br>
Радуйся, Слово по плоти явившая.
<br><br>
Радуйся, облаче света легкий, в мир принесший Христа;
<br><br>
Радуйся, лествице, возводящая от земли на небеса.
<br><br>
Радуйся, стамно манны, алчущим сладкая пище;
<br><br>
Радуйся, чаше златая, жаждущим новое пиво.
<br><br>
Радуйся, вышнее небо, свет озаряющее верным;
<br><br>
Радуйся, тучная ниво, всем веселящая души.
<br><br>
Радуйся, тихая ангелов славо;
<br><br>
Радуйся, людем благая отрадо.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак10</b>
<br><br>
Ум к небеси устремивше, чувства вознесше над тленом, о, коль вожделенно спастися от мира, имуще едино духа стремление к горним, едину сердца надежду на Бога. Помогай нам, Дево Богородице, и в путь веди нас правый, еже пети: Аллилуия.
<br><br>
<b>Икос10</b>
<br><br>
Образ честный провождая в путь от Афона на север в покров благодатный обители новыя, в залог небесныя помощи граду, честный схимонах святогорец вещает: Се благословение Владычицы! Молитеся и веруйте, и пойте:
<br><br>
Радуйся, яко еси нам покров благодатный;
<br><br>
Радуйся, яко еси нам залог упований.
<br><br>
Радуйся, сущим в бедах утешение;
<br><br>
Радуйся, сущим в грехах умиление.
<br><br>
Радуйся, яко в час гнева Божия укрепляеши сердца;
<br><br>
Радуйся, яко в день испытания умудряеши умы.
<br><br>
Радуйся, яко злых наветов тучи от нас отвращаеши;
<br><br>
Радуйся, яко в годы бедствий не до конца погубляеши.
<br><br>
Радуйся, яко во дни бурь безбожных Ты еси единая нам пристань;
<br><br>
Радуйся, яко прелестей ложных избавляеши нас присно.
<br><br>
Радуйся, в жизни нам тихая радосте;
<br><br>
Радуйся, в вечности райская славо.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак11</b>
<br><br>
Темныя силы владеют в мире силою же и славою и света Христова познати не могут, но верным токмо молитва есть сила, им слезы - залог и победы, и славы. О Дево Мати, даждь нам тучу слезную и бодрственный нам ветр возвей, поющим: Аллилуия.
<br><br>
<b>Икос11</b>
<br><br>
Радость на лицах сияет, глас вопиет от Афона: Владычица шествует к вам, исходите, сретайте Деву небес со свещами, сретайте же паче Сию со слезами радости, любве и умиления и празднуйте, и светлым гласом пойте:
<br><br>
Радуйся, кивоте освященный;
<br><br>
Радуйся, престоле вознесенный.
<br><br>
Радуйся, горних чинов воспевание;
<br><br>
Радуйся, адовых сил трепетание.
<br><br>
Радуйся, яко еси веселие человеческим сердцам;
<br><br>
Радуйся, яко еси спасение совратившимся душам.
<br><br>
Радуйся, яко глас Твой пресладкий вечную радость вещает;
<br><br>
Радуйся, яко взор Твой претихий нам тишину обещает.
<br><br>
Радуйся, яко Сына и Бога Ты умолиши о людех;
<br><br>
Радуйся, яко райских чертогов Ты нам отверзаеши двери.
<br><br>
Радуйся, храмино Духа Свтятаго;
<br><br>
Радуйся, скиние Бога живаго.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак12</b>
<br><br>
Ангельски днесь воспеваем песнь благодатней Марии: Сия бо есть сладость, и рай, и блаженство, отрада в час испытаний и гнева, надежда блаженств безконечных по смерти. Радуйся убо, Заступнице усердная, и радость подавай нам пети Богу: Аллилуия.
<br><br>
<b>Икос12</b>
<br><br>
Да защитит Богомати образом дивным Отрады молитвы оплот - монастырь сей и храмы, да во век не угаснет лампада пред ликом спасительным Богоневесты, сонми же монахов гласом радости с миряны немолчно взывают:
<br><br>
Радуйся, храме, светлейший Сиона;
<br><br>
Радуйся, свете и славо Афона.
<br><br>
Радуйся, иноков мысль непрестанная;
<br><br>
Радуйся, девственных песнь неумолчная.
<br><br>
Радуйся, росу утешения посылаеши во дни;
<br><br>
Радуйся, яко слезы умиления исторгаеши в нощи.
<br><br>
Радуйся, дивное имя, чудотворящее в тайне;
<br><br>
Радуйся, Божие миро, в мир излиянное щедро.
<br><br>
Радуйся, яко Тобою лиется нам свет безконечный;
<br><br>
Радуйся, яко с Тобою вечно Младенец предвечный.
<br><br>
Радуйся, светлосте людем, Тя чтущим;
<br><br>
Радуйся, радосте нам, Тя поющим.
<br><br>
Радуйся, Божия Мати, Невесто нетленная, светлая наша отрадо.
<br><br>
<b>Кондак13</b>
<br><br>
О всепречистая Дево, светлая наша отрадо, сладчайшаго Сына нетленная Мати! От всяких бед и скорбей ограждай нас и от будущих мук избави нас, Благая, радости же вечныя сподоби нас у горняго престола воспевати: Аллилуия.
<br><br>
<b>(Сей 13й Кондак читается трижды, затем 1-й Икос и 1-й Кондак.)</b>
 
 </p>
 

<p><img src="/img/home.svg" alt="+"> <a href="/">Главъ</a></p>

</div>
</main>


<footer>
<div class="niz">
<img src="/img/copyleft.svg" alt="+"> 
<a href="/copyleft.html">CopyLeft</a> 
<small>2006-20</small>
</div>
</footer>

</body>
</html>
