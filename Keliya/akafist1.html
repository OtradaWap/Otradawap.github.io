<!DOCTYPE html>
<html lang="ru">
<head>
<title>Отрада. Православная Келия. Акафист1</title>
<meta  charset="utf-8">
<meta name="viewport" content="width=device-width, minimum-scale=1, maximum-scale=1">
<link rel="icon" type="image/png" href="/favicon.png">
<link rel="stylesheet" href="/css/style.css">
</head>

<body>

<header>
<span style="font-size:1.2em; color:#00008c">
<b>Пресвятая Богородица <br>
<img src="/logo.png" alt="Отрада"><br> 
спаси нас!</b>
</span>
</header>

<main>

<div class="str">

<h1>Пресвятей Богородице Отрада Акафист1</h1>

<p>
<a href="/Keliya/Otrada/Otrada2.jpg">
<img src="/Keliya/Otrada/Otrada2min.jpg" alt="+" style="margin:10px; text-align:center; margin: auto; display: block;"></a><br>
<b>Кондак1</b>
<br><br>
Взбранной Воеводе победительная, яко избавльшеся от злых, благодарственная восписуем Ти раби Твои, Богородице, но яко имущая державу непобедимую от всяких нас бед и скорбей свободи, да зовем Ти: Радуйся, Радосте наша, отраду и утешение верным дарующая.
<br><br>
<b>Икос1</b>
<br><br>
Ангел множество и вся Небесныя воинства славят Тебе, Матерь всех Богородицу, яко источаеши радости и утешения сердцам человеков в скорби обретающихся. Темже и мы печальми обремененнии, надежду спасения в Тебе улучивше, умиленно взываем:
<br><br>
Радуйся, матернее к нам грешным благоволение.
<br><br>
Радуйся, прибегающих к Тебе крепкое заступление.
<br><br>
Радуйся, Божественныя благости Подательнице.
<br><br>
Радуйся, христианскаго рода Заступнице.
<br><br>
Радуйся, яко Тебе вся колена земная Материю Божиею исповедуют.
<br><br>
Радуйся, яко Твоими молитвами скорби наша утишаются.
<br><br>
Радуйся, яко Твоим ходатайством прошения благая наша исполняются.
<br><br>
Радуйся, благодать и милость иконами Твоими нам являющая.
<br><br>
Радуйся, мир от потопа греховнаго спасающая.
<br><br>
Радуйся, яко молящиися Тебе от всякаго зла сохраняются.
<br><br>
Радуйся, яко Твоя честныя иконы чудесами прославляются.
<br><br>
Радуйся, Радосте наша, отраду и утешение верным дарующая.
<br><br>
<b>Кондак2</b>
<br><br>
Видя чудес множество от честных икон Твоих изливающихся и разумеюще, яко Ты еси молящихся Благая Помощница, обидимых Заступница, ненадеющихся надежда, скорбных Отрада и Утешение, болящих исцеление, труждающихся помощь, благодарственно вопием о Тебе Богу: Аллилуиа.
<br><br>
<b>Икос2</b>
<br><br>
Разум подаждь нам, Всеусердная Предстательнице наша, в находящих на нас лютых скорбех к Тебе прибегати, утешения ищущи. Ты же, яко Благая, не остави нас во всякой требуемой нам помощи, да таковую получивше, взываем Тебе радостно:
<br><br>
Радуйся, обуреваемых тихое пристанище.
<br><br>
Радуйся, сумнящихся известное утверждение.
<br><br>
Радуйся, скорая Помощнице в скорбех и напастех.
<br><br>
Радуйся, теплая Заступнице во всяких обстояниях.
<br><br>
Радуйся, печали наша Твоим утешением умаляющая.
<br><br>
Радуйся, скорбями грехи наша очищающая.
<br><br>
Радуйся, в страданиях наших утешение нам подающая.
<br><br>
Радуйся, от внезапныя смерти, без покаяния, молящихся Тебе избавляющая.
<br><br>
Радуйся, от враг видимых и невидимых нас охраняющая.
<br><br>
Радуйся, от нападения злых человек спасающая.
<br><br>
Радуйся, во всяких нуждах прибегающим к Тебе помогающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак3</b>
<br><br>
Силою свыше укрепи нас, Благая Владычице, к Твоему заступлению с верою притекающих и Твоего посещения и промышления сподоби, мрак уныния и скорбей, облежащих нас отгоняя, да спасаеми Тобою вопием Богу: Аллилуиа.
<br><br>
<b>Икос3</b>
<br><br>
Имущи богатство милосердия неизреченное, всем просящим руку помощи простираеши, недуги врачуя, скорби утоляя, страсти угашая. Не презри нас, Благая Владычице, в печалех и скорбех наших к Тебе притекающих и вопиющих:
<br><br>
Радуйся, единая всех Мати, милосердие нам являющая.
<br><br>
Радуйся, милости Своея сокровищницу всем открывающая.
<br><br>
Радуйся, родителей скорбящих о чадех своих заблуждших печаль утоляющая.
<br><br>
Радуйся, вдовствующих подкрепляющая.
<br><br>
Радуйся, сиротствующих добре устрояющая.
<br><br>
Радуйся, всех скорбящих утешение.
<br><br>
Радуйся, отчаявающихся едина Надеждо.
<br><br>
Радуйся, изнемогающих от уныния Заступнице и подкрепление.
<br><br>
Радуйся, болящих телом и душею благонадежное посещение.
<br><br>
Радуйся, различными недугами одержимых премудрое уврачевание.
<br><br>
Радуйся, яко Тобою по мере веры подается совершенное исцеление немощствующим.
<br><br>
Радуйся, Радосте наша, отраду и утешение верным дарующая.
<br><br>
<b>Кондак4</b>
<br><br>
Буря многих бед и напастей обдержит нас и волнения их в мире терпим; Ты же, яко Милостивая Мати Спаса нашего Господа, воздвигни руце к Сыну Твоему, да призрит на лютыя скорби сердец наших и исхитит нас из пучины отчаяния, вопиющих Ему: Аллилуиа.
<br><br>
<b>Икос4</b>
<br><br>
Слышащи, Пресвятая Дево и Мати, яко являла и являеши многую милость роду христианскому: не остави нас во дни скорби и напасти и избавление от сих даруй, молим Тя, сохрани и заступи всех нас от всякия беды и печали, да в мире воспеваем Ти сице:
<br><br>
Радуйся, Заступнице наша, Твоим всемощным заступлением от всякия нужды нас избавляющая.
<br><br>
Радуйся, усердное моление ко Господу о нас приносящая.
<br><br>
Радуйся, Своим предстательством праведный гнев Божий утоляющая.
<br><br>
Радуйся, на милость Его к нам приклоняющая.
<br><br>
Радуйся, Твоею помощию уповающих на Тя не оставляющая.
<br><br>
Радуйся, добре подвизающихся укрепляющая.
<br><br>
Радуйся, на благое и душеполезное нас наставляющая.
<br><br>
Радуйся, души обремененныя заботами житейскими к попечению духовному направляющая.
<br><br>
Радуйся, всех верных благое мздовоздаяние.
<br><br>
Радуйся, в нерадении о душе своей живущих на путь спасения наставляющая.
<br><br>
Радуйся, в пленении и во узах сущих подкрепление и возвращение.
<br><br>
Радуйся, Радосте наша, отраду и утешение верным дарующая.
<br><br>
<b>Кондак5</b>
<br><br>
Богосветлыя чины ангельския славят Тебе, яко Матерь всех и Богородицу. Мы же Тебе, Заступнице нашей, покланяющеся, умиленное благоговение приносим и, уповающи на Твою милость, смиренно молим Тя: милостива пребуди к нам, Владычице, и избави нас от бед и скорбей, да всегда прославляем Твое милосердие, зовуще Богу: Аллилуиа.
<br><br>
<b>Икос5</b>
<br><br>
Видеша Силы Небесныя, яко Твоею молитвою гнев Божий утоляется, прославляют и величают Твое милосердие. Мы же, грешнии, на земли зряще Тебе, на иконе изображенную Пречистую Богоматерь, умиленно взываем:
<br><br>
Радуйся, Мати рода христианскаго, милосердие нам являющая.
<br><br>
Радуйся, у Престола Сына Твоего непрестанно за ны молящаяся.
<br><br>
Радуйся, любовию Своею грехи наша покрывающая.
<br><br>
Радуйся, Твоею милостию нас заступающая.
<br><br>
Радуйся, источник отрады и утешения всем источающая.
<br><br>
Радуйся, от междоусобия и распри нас охраняющая.
<br><br>
Радуйся, вражду и ненависть миром и любовию утоляющая.
<br><br>
Радуйся, скорбь и смущение сердец наших умиляющая.
<br><br>
Радуйся, гневливостию одержимых вразумляющая.
<br><br>
Радуйся, в мире со всеми живущих Отрада и Утешение.
<br><br>
Радуйся, суетная прелести мира сего презирати нас научающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак6</b>
<br><br>
Проповедуют милости и чудеса Твоя, Богомати, вси концы вселенныя, ибо честным Своим покровом сохраняеши весь род христианский. Темже вопием Ти: избави Твоими молитвами всех нас от бед и напастей, да воспоим вси Богу: Аллилуиа.
<br><br>
<b>Икос6</b>
<br><br>
Возсия благодать светозарная от пречудных икон Твоих, Богомати, пред нимиже припадающе, молим Тя: отжени облак нашедших на нас искушений, да вопием Ти:
<br><br>
Радуйся, честныя иконы Твоя чудесы прославляющая.
<br><br>
Радуйся, молящимся пред сими иконами с верою прошения исполняющая.
<br><br>
Радуйся, в бедах сущих заступающая.
<br><br>
Радуйся, уповающим на Тя спасение подающая.
<br><br>
Радуйся, Предстательнице пред Богом, за всех нас молящаяся.
<br><br>
Радуйся, Заступнице рода христианскаго, от Бога нам дарованная.
<br><br>
Радуйся, храмов наших первейшее украшение.
<br><br>
Радуйся, домов христианских благословение.
<br><br>
Радуйся, православных людей покров и заступление.
<br><br>
Радуйся, всего мира очищение.
<br><br>
Радуйся, вся благополезная просящим у Тебе подающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак7</b>
<br><br>
Хотящи явити милосердия Своего бездну, повелела еси, Пречистая, игумену обители Ватопедския врат обители их не отверзати, да избегнут Твоим ходатайством, по суду Божию, предстоящаго нападения вражескаго, и тако избавльшеся милостию Твоею беды и напасти, вси иноцы воспеша Богу: Аллилуиа.
<br><br>
<b>Икос7</b>
<br><br>
Дивное чудо явила еси, Богомати, яко не токмо иноком спасение от святыя иконы Своея изрекла еси, но и зрак лика Твоего пречистаго, сущий на иконе, изменила еси. Сего ради, видевше чудо сие велие и преславное, вси людие возопиша Ти:
<br><br>
Радуйся, святыя иконы Твоя на земли во спасение всем явити благоизволившая.
<br><br>
Радуйся, иконами Твоими милосердное нам заступление являющая.
<br><br>
Радуйся, чрез святыя изображения Твоя чудеса и ныне источающая.
<br><br>
Радуйся, ими наша скорби и печали утоляющая.
<br><br>
Радуйся, яко на икону Твою взирающе, Тебе Самей покланяемся.
<br><br>
Радуйся, яко Твоим милостивым заступлением мы, грешнии, спасаемся.
<br><br>
Радуйся, Твоими святыми иконами град наш освятившая.
<br><br>
Радуйся, теми сердца верующих возвеселившая.
<br><br>
Радуйся, грады и веси русския Своими чудотворными иконами от разорения спасшая.
<br><br>
Радуйся, страну нашу от порабощения многажды избавлявшая.
<br><br>
Радуйся, утешением и радостию молящихся пред Твоею честною иконою возвеселяющая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак8</b>
<br><br>
Странники и пришельцы есмы на земли, по глаголу апостолову: беды от врагов, скорби от ближних, печали от лжебратии и сродник терпяще, в лишениях многих. Ты же, Владычице, яко Милостивая Утешительнице, настави нас к тихому пристанищу и моли Сына Твоего утешение и радость нам даровати, да всегда вопием Ему: Аллилуиа.
<br><br>
<b>Икос8</b>
<br><br>
Все житие наше на земли болезненно и печали бывает причастно: слава не стоит, богатство мимотечет, друзи и искреннии смертию отъемлются, немощствует тело, изнемогает и дух наш. К Тебе убо прибегаем, о Богомати, пред пречистою иконою Твоею припадающе: исполни радости и утешения скорбная сердца наша, да вопием Ти:
<br><br>
Радуйся, всех к Тебе прибегающих милостию Своею покрывающая.
<br><br>
Радуйся, Милостивая, нас милующая.
<br><br>
Радуйся, Домостроительнице, житие наше добре устрояющая.
<br><br>
Радуйся, отрадою и утешением печали наша утоляющая.
<br><br>
Радуйся, с Сыном Твоим и Богом вечно царствующая.
<br><br>
Радуйся, Ему о нас моления всегда приносящая.
<br><br>
Радуйся, жестокость сердца нашего умягчающая.
<br><br>
Радуйся, отчаявшихся надеждою возвеселяющая.
<br><br>
Радуйся, Твоим заступлением враждующия на нас отводящая.
<br><br>
Радуйся, от козней духа злобы нас спасающая.
<br><br>
Радуйся, противу диавола силу и мужество подающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак9</b>
<br><br>
Всякое естество ангельское видяще Тя, о Богомати, у Престола Сына Твоего предстоящую и за вся Христианы молящуюся, восхваляет Тя: яко сильным Своим предстательством грешных заступаеши, прибегающих к Тебе от бед избавляеши, печали наша отрадою утоляеши и молишися о всех, с верою зовущих: Аллилуиа.
<br><br>
<b>Икос9</b>
<br><br>
Витийство человеческое не возможет по достоянию восхвалити Тя, Пресвятая Богородице, и воспети неисчетныя чудеса Твоя, имиже нас просвещаеши. Мы же Твоя благодеяния ведуще, душею радующеся,Тебе глаголем:
<br><br>
Радуйся, от напастей Твоим предстательством нас защищающая.
<br><br>
Радуйся, от всяких бед Своим ходатайством нас изымающая.
<br><br>
Радуйся, от належащаго праведнаго прещения Божия Твоим заступлением нас свобождающая.
<br><br>
Радуйся, от нашествия вражия нас спасающая.
<br><br>
Радуйся, от домашния вражды и брани единокровных миром ограждающая.
<br><br>
Радуйся, от смертоносныя язвы прибегающих к Тебе с несумненною верою исцеляющая.
<br><br>
Радуйся, правосудие Божие умилостивляющая.
<br><br>
Радуйся, страны нашея православныя Защитнице.
<br><br>
Радуйся, всех христиан Благая Заступнице.
<br><br>
Радуйся, всех труждающихся помощь и укрепление.
<br><br>
Радуйся, теплая за всех нас Предстательнице.
<br><br>
Радуйся, Радосте наша, отраду и утешение верным дарующая.
<br><br>
<b>Кондак10</b>
<br><br>
Спасти хотя род человеческий от вечныя муки и прелести вражия, Человеколюбец Господь Тебе, Матерь Свою, дарова земным во отраду и утешение: да будеши обидимым Заступница, отчаявающимся надежда, скорбящим радование, печальным утешение и всех в нуждах и напастех к Тебе прибегающих да спасеши, вопиющих верно: Аллилуиа.
<br><br>
<b>Икос10</b>
<br><br>
Стена еси и заступление всем с верою и любовию притекающим к Тебе, Пречистая Владычице, темже молим Тя: заступи, покрый и огради всех сирых и безпомощных от искушений, озлоблений и бед, с любовию взывающих:
<br><br>
Радуйся, Мати Божия, любовию материнскою нас возлюбившая.
<br><br>
Радуйся, яко Твоя молитва много может Владыку умилостивляющи.
<br><br>
Радуйся, Милосердная, двери милосердия Божия нам отверзающая.
<br><br>
Радуйся, к делам милосердия нас возбуждающая.
<br><br>
Радуйся, святыя заповеди исполняти нас научающая.
<br><br>
Радуйся, любити своего ближняго нас наставляющая.
<br><br>
Радуйся, грешники к покаянию призывающая.
<br><br>
Радуйся, находящий на нас облак печалей и скорбей развевающая.
<br><br>
Радуйся, пламень страстей наших угашающая.
<br><br>
Радуйся, мрак искушений изгоняющая.
<br><br>
Радуйся, Твоим к Богу прошением вся полезная нам подающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак11</b>
<br><br>
Пение всеумиленное приносим Ти раби Твои, Богородице, яко Всесильней Заступнице рода христианскаго: к Тебе бо в напастех и скорбех прибегаем и пред Тобою в бедах наших слезы проливаем, поюще Богу: Аллилуиа.
<br><br>
<b>Икос11</b>
<br><br>
Светозарно сияют иконы Твои святыя, проявленныя на освящение наше и утешение. Мы же, с любовию чтуще их, с верою припадаем пред ними и вопием Ти:
<br><br>
Радуйся, Мати Бога Истиннаго, благочестивыя души просвещающая.
<br><br>
Радуйся, Утешительнице наша, обремененныя сердца умиряющая.
<br><br>
Радуйся, всем призывающим Тя руку помощи простирающая.
<br><br>
Радуйся, Материю Божиею Тя именующим и почитающим непрестанно помогающая.
<br><br>
Радуйся, уповающим на Тя и в вере живущим непостыдный конец живота подающая.
<br><br>
Радуйся, во внезапных бедах, на нас находящих, подкрепляющая.
<br><br>
Радуйся, от насилия и от внезапныя смерти охраняющая.
<br><br>
Радуйся, от татей ограждающая.
<br><br>
Радуйся, в сердцах наших зависть и небратолюбие искореняющая.
<br><br>
Радуйся, от наветов, клеветы и поношений защищающая.
<br><br>
Радуйся, отступающих от веры и Церкви вразумляющая и на путь правый возвращающая.
<br><br>
Радуйся, Радосте наша, отраду и утешение верным дарующая.
<br><br>
<b>Кондак12</b>
<br><br>
Благодать Божественную испроси нам у Сына Твоего, Пречистая Богородительнице, простри нам руку помощи, покрый нас кровом крилу Твоею, избави от облежащия беды и напастей, отжени от нас всякаго врага и супостата, умири нашу жизнь, Владычице, и в печалех бедствующим помози, да, спасаеми Тобою, воспеваем Богу: Аллилуиа.
<br><br>
<b>Икос12</b>
<br><br>
Поюще Твоя милости и чудеса, Богородительнице, хвалим Тя вси, яко твердую Предстательницу нашу, веруем и надеемся, яко испросиши благая временная и вечная всем воспевающим Тя сице:
<br><br>
Радуйся, непостыдное наше Упование в животе и по преставлении нашем.
<br><br>
Радуйся, уповающим на Тя мирен конец живота подающая.
<br><br>
Радуйся, всех верных благословляющая.
<br><br>
Радуйся, маловерных и суеверных вразумляющая.
<br><br>
Радуйся, непочитающих икон Твоих святых наказующая.
<br><br>
Радуйся, покланяющимся иконам Твоим и Тя на помощь призывающим помогающая.
<br><br>
Радуйся, гордостию ума одержимых и от Святыя Церкви отходящих смиряющая.
<br><br>
Радуйся, благами мира сего прельщающихся и попечение сугубое о них имущих светом блага истиннаго озаряющая.
<br><br>
Радуйся, в юности доброму и чистому житию Наставнице.
<br><br>
Радуйся, в старости от сердечнаго окаменения Охранительнице.
<br><br>
Радуйся, Радосте наша, отраду и утешение верным дарующая.
<br><br>
<b>Кондак13</b>
<br><br>
О Всепетая и Всемилостивая Мати, Пречистая Госпоже Богородице! Услыши глас молящихся рабов Твоих и, приемши сие малое моление наше, избави нас от всяких бед, скорбей и напастей, подаждь нам руку помощи, враги наша разжени, недуги наша исцели, всякую злобу и вражду отжени от нас, в печалех житейских отраду и утешение даруй и будущия изми муки о Тебе вопиющих: Аллилуиа.
<br><br>
<b>(Сей 13-й Кондак читается трижды, затем 1-й Икос и 1-й Кондак.)</b>
</p>


<p><img src="/img/home.svg" alt="+"> <a href="/">Главъ</a></p>

</div>
</main>


<footer>
<div class="niz">
<img src="/img/copyleft.svg" alt="+"> 
<a href="/copyleft.html">CopyLeft</a> 
<small>2006-20</small>
</div>
</footer>

</body>
</html>
